---
title: Curtmetratges
layout: page
---

# Perfil de mort 

Perfil de Mort va ser el primer curtmetratge que vaig rodar, abans d’entrar a l’ESCAC. La idea va sorgir quan vaig sentir parlar d’una persona en el mur de Facebook de la qual la gent continuava escrivint després de la seva mort, i vaig imaginar una situació en què, precisament a causa d’aquest fenomen, aquesta persona no pogués desaparèixer del tot una vegada mort, esdevenint així una mena fantasma digital. D’aquesta manera, el meu conte de fantasmes es va transformar en una variació fantàstica sobre un tema recurrent en la ciència-ficció actual com ara és el de la transcendència digital. Rodar el curtmetratge va ser un repte personal, ja que no tenia ni idea de qüestions tècniques i mai no havia fet res semblant.

https://www.youtube.com/watch?v=KYzSZFw_V74

# Punto final

Aquesta és la meva prova d’accés a l’ESCAC, que vaig rodar en poc més de 12 hores amb l’ajuda d’uns amics. Havíem de crear i filmar una història a partir de les paraules "dona, somni i llibre". Finalment vaig construir un exercici d’intriga que jugava amb els límits entre la realitat i els somnis, els conflictes entre homes i dones, remotament inspirat en l’escena del “Winkie’s” de Mulholland Drive.

https://www.youtube.com/watch?v=-P5Dz2fY1YE

# Nonsense

Nonsense va ser la primera pràctica com a director que vaig rodar a l'ESCAC, filmada amb una càmera analògica Kransnogorsk S3 (la russa de tota la vida).  Es tractava de pensar dos adjectius i, prenent-los com a base, tractar de crear un personatge que s'hi reflectís. A part d'això, hi vaig tractar de crear una atmosfera que potenciés la sensació d'aïllament i desconnexió de la realitat que experimentava el protagonista.

https://www.youtube.com/watch?v=MGl4NQBi64w

# Silenci

Silenci és el curtmetratge final que vaig fer en primer. Personalment, no és el meu preferit i crec que podria ser bastant millorable, però amb la seva realització vaig aprendre moltes coses sobre les eines d'edició i va em va permetre explorar temes i recursos que he desenvolupat millor en treballs posteriors. El curt està inspirat en un comentari de Jorge Luis Borges, a propòsit de les doctrines del místic suec Emanuel Swedenborg: "Quienes mueren no saben que están muertos, durante un tiempo indefinido proyectan una imagen ilusoria de su ámbito habitual y de las personas que los rodeaban. Al cabo de ese tiempo se les acerca gente desconocida. Si el muerto es un malvado le agradan el aspecto y el trato de los demonios y no tarda en unirse a ellos; si es un justo, elige a los ángeles."

https://www.youtube.com/watch?v=FbaY2MYSghQ

# Àngel de la guarda, dolça companyia  

Aquest curtmetratge és el primer que vaig rodar en segon. Aquesta vegada volia fer alguna cosa més lleugera, i vaig acabar realitzant una comèdia entorn dels tòpics de les pel·lícules sobre adolescents, que juga amb l'efecte resultant de la intromissió del narrador extradiegètic en la trama de la pel·lícula, amb la intenció de sabotejar el clàssic boy meets girl.

https://www.youtube.com/watch?v=fXpvt2dyTrs

# 7 dies

7 dies és un videodiari, a la manera de Jonas Mekas, que vaig realitzar per a l’assignatura de Pràctiques de Documental de segon. L’objectiu era retratar com ens sentíem al llarg d’una setmana. Estava passant per una temporada bastant dolenta, en què tenia problemes d’ansietat i depressió. Crec que el meu estat d’ànim es fa ben palès durant tot el vídeo.

https://www.youtube.com/watch?v=mOuMUXWGNuo

# Nonsounds

Nonsounds és un curt surrealista en què continuen les “aventures” del protagonista de Nonsense. Aquesta vegada tractava de reflectir els problemes d’ansietat i depressió que sentia, però d’una forma molt més divertida i terapèutica que en 7 dies.  Prenent com a font d’inspiració pel·lícules com The Shout de Jerzy Skolimowski, Eraserhead de David Lynch o Pi: Faith in Chaos de Darren Aronofsky, vaig rodar un dels meus curts més intensos i dels quals em sento més orgullós.

https://www.youtube.com/watch?v=RMo2Ig2B4aQ

# Tot recobrant les memòries

Una de les pràctiques que havíem de fer per a Documental era escriure una carta fílmica a un parent a qui no haguéssim conegut. Jo la vaig escriure al meu besavi, un capità de l’exèrcit republicà que va morir exiliat a França el 1956, després d’haver estat internat al camp de concentració de Mauthausen. Mai no va poder tornar al país amb la seva família. 

https://www.youtube.com/watch?v=bldwyKKLrD4

# Histèria d'un matrimoni (sketch)

Histèria d’un matrimoni és un sketch que vaig rodar com a divertimento durant el confinament domiciliari, amb una fulla d'alfàbega i un caragol com a protagonistes.

https://www.youtube.com/watch?v=YpYnaGEJdSQ

# Random Pictures: Push it to the limit (mashup) 

Mashup d'homenatge a Random Pictures. El vídeo està editat amb fragments dels curtmetratges que Gabriel Cagide, Gabriel Olivares, Miquel Felipe i jo vam realitzar per a l'ESCAC en segon. El tema musical és "Push it to the limit" de Paul Engemann, que es pot escoltar a Scarface de Brian De Palma.

https://www.youtube.com/watch?v=4xL3GuCNOak

# L’àvia

Documental sobre la meva àvia rodat a la primavera del 2020, tot just finalitzat el confinament. El vaig fer originalment per a l’assignatura de Documental.

https://www.youtube.com/watch?v=hj2FIi0pe_M
